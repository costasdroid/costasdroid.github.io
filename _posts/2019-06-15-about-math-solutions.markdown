---
layout: post
title:  "Κοινά Λάθη σε Λύσεις Μαθηματικών"
date:   2019-06-14 23:59:28 +0300
categories: maths common-mistakes
image: /assets/2019-06-15-about-math-solutions.jpg
description: Λάθη που κάνουν συχνά οι μαθητές λύνοντας ασκήσεις.
---

# Ξεκινώντας
Μετά από 11+ χρόνια διορθώσεων από απλά τεστ μέχρι πανελλαδικές δηλώνω ότι υπάρχουν κάποια λάθη πλέον αναμενόμενα. Μην πω ότι τα θέματα μπαίνουν με γνώμονα ότι θα γίνουν αυτά τα συγκεκριμένα λάθη. Κάπου έπρεπε να τα μαζέψω λοιπόν. Ας είναι εδώ, μέσα από σκέψεις και μάλιστα ζεστές.

# Αφορμή
Μόλις σήμερα διάβασα μερικές πρότυπες λύσεις στο πρόβλημα φυσικής [(pdf Υπουργείο)](https://www.minedu.gov.gr/publications/docs2019/EXETASEIS-2019/them_fis_op_c_hmer_190612.pdf) Δ5. Τελικά τα λάθη δεν τα κάνουν μόνο οι μαθητές αλλά από ότι φαίνεται και οι καθηγητές. Γράφουν οι περισσότεροι στις λύσεις:

> Έστω $Στ=0$ άρα ... άρα ... άρα $N\ne 0$ και άρα η ράβδος ισορροπεί

Δηλαδή κάνουμε μια υπόθεση και καταλήγουμε σε κάτι το οποίο εξαρτάται άμεσα από την υπόθεση και οποίο μάλιστα δεν το έχω ελέγξει ως προς την ισχύ του. Με άλλα λόγια οι λύσεις θεωρούν ότι "αν ισορροπεί η ράβδος τότε υπάρχει μια δύναμη στο άκρο άρα η ράβδος ισορροπεί". Μεγάλε πάμε άλλη μία. Πρέπει να δείξεις ότι ισορροπεί η ράβδος και εσύ το δείχνεις υπολογίζοντας την δύναμη ΟΤΑΝ Η ΡΑΒΔΟΣ ΙΣΟΡΡΟΠΕΙ! Τι δεν καταλαβαίνεις?

# Απλά Κινέζικα
Για όσους ακόμα δεν κατάλαβαν θα το πω με απλά Ελληνικά. Θέλω να σε πείσω ότι έχω 100 Ευρώ στην τσέπη μου. Ξεκινάω: Έστω ότι έχω 100 Ευρώ. Τότε θα έδινα 2 Ευρώ για καφέ, 3 για έναν γύρο μεσημεριανό, 20 για βενζίνη και το βράδυ θα έπαιρνα τον κολητό μου για έναν ψιλοκομμένο με 7.5 Ευρώ. Τότε θα μου έμεναν 87.5 Ευρώ. Άρα είχα 100 ευρώ. Κουφό έ? Δείχνω κάτι ξεκινώντας με την υπόθεση ότι ισχύει!

# Υποσχέθηκα Μαθηματικά
Τι σχέση μπορούν να έχουν αυτά με τα μαθηματικά? Λοιπόν θα σας δείξω μία από τις πιο συχνές ανισώσεις Α Λυκείου με την λύση της:

>Να δείξετε ότι $x^2-2x \ge -1$ για κάθε $x\in \mathbb{R}$

Έχουμε λοιπόν (με σχεδόν 9 στους 10 να απαντάνε)

> Έστω $x^2-2x \ge -1 \Rightarrow x^2-2x +1\ge 0 \Rightarrow (x-1)^2 \ge 0$ ισχύει.

Καλό? Τι? Δεν σας άρεσε ή δεν καταλάβατε?

# Το λάθος (για όσους δεν κατάλαβαν)
Τι ήθελα να δείξω? Αυτό: $x^2-2x \ge -1$. Πώς ξεκίνησα "Έστω ότι ισχύει $x^2-2x \ge -1$". Πού κατέληξα? Ότι $(x-1)^2 \ge 0$. Μα η άσκηση δεν έγραφε

>Αν $x^2-2x \ge -1$ να δείξετε ότι $(x-1)^2 \ge 0$

αλλά ακριβώς το αντίστροφο. (Αν κάτι ισχύει τότε) να δείξετε ότι $x^2-2x \ge -1$. Άρα η λύση έπρεπε να είναι:

>Ισχύει ότι $(x-1)^2 \ge 0$ για κάθε $x\in \mathbb{R}$, τότε $x^2-2x+1 \ge 0 \Rightarrow x^2-2x \ge -1$.

# Για όσους γελάνε
"Έλα ρε Λόλα να πούμε τώρα... αφού αυτό εννοεί! Θα μπορούσε να βάλει την αμφίδρομη συνεπαγωγή και να είχε τελειώσει." ΑΚΡΙΒΩΣ. Αυτό δεν έκανε. Δεν σκέφτηκε ότι έπρεπε να το κάνει ανάποδα. Έχει σημασία; θα με ρωτήσετε. Για να δούμε πώς τα πάτε με την λογική. Βρείτε μου το λάθος. "Ξέρουμε" ότι όλες οι ξανθιές είναι χαζές. Έστω μια φίλη μου είναι χαζή. Ισχύει. Άρα είναι ξανθιά. Χα! Ζήτω οι μελαχρινές.

# Bonus: Για όσους νομίζουν ότι το κατάλαβαν
Βρείτε το λάθος στον παρακάτω ισχυρισμό που ξεκινάμε με $x=1$ και καταλλήγουμε ότι το $x$ είναι και $0$!

$$x=1 \Rightarrow x^2=x \Rightarrow x^2-x=0 \Rightarrow x(x-1)=0 \Rightarrow \begin{cases} x=0\\ x=1 \end{cases}$$
