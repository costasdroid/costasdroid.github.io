---
layout: post
title:  "Περί Τζόγου"
date:   2015-11-28 23:59:28 +0300
categories: update maths
---

Η πιο κοινή ερώτηση "πώς να γίνω πλούσιος από τον τζόγο;" έχει μια απίστευτα απλή απάντηση "ποτέ!". Ή όχι? Θα προσπαθήσω σε αυτή την ανάρτηση να εξηγήσω κάποια στοιχεία του παγκόσμιου τζόγου, από την πλευρά των μαθηματικών.

Κάτι που δεν είναι κατανοητό σε όλους, είναι το ότι οι εταιρείες τζόγου (στοιχηματικές, καζίνο, ΟΠΑΠ...) δεν ποντάρουν από μόνες τους σε αγώνες ή αριθμούς. Ποντάρουν στο ότι σε βάθος χρόνου θα έχουν σίγουρο κέρδος. Εξηγώ αμέσως με ένα παράδειγμα.

Η ρουλέτα (ευρωπαϊκή) περιέχει αριθμούς από το 0 έως το 36. Ας ασχοληθούμε μόνο με το ποντάρισμα σε έναν μόνο αριθμό. Αν κερδίσεις θα πάρεις 36 φορές το ποσό που πόνταρες. Αυτός ο αριθμός στον οποίο στοιχημάτισες, θα εμφανίζεται μία φορά (σχεδόν) κάθε 37 παιχνίδια. Άρα εσύ ενώ έχεις πληρώσει 37 φορές, έχεις κερδίσει την μία. Θα ήταν δίκαιο το παιχνίδι αν πληρωνόσουν όσα έχασες αλλά... 36<37. Με λίγα μαθηματικά και τον φίλο μας τον Bayes

$$μ=\frac{1}{37}36+\frac{36}{37}0=0.973$$

Δηλαδή ο μέσος όρος κέρδους σε κάθε παιχνίδι είναι 0.973 του ποσού που έπαιξες. Με άλλα λόγια, έπαιξες 1€, θα πάρεις 0,97€ πίσω. Έχασες λοιπόν 3 λεπτά. Θα μου πείτε πολύ σωστά, ότι μπορεί να κερδίσετε 2 συνεχόμενες ή κοντινές φορές άρα θα έχετε κέρδος. Εδώ λοιπόν είναι το ζουμί. Μετά από πολλά παιχνίδια και πολλούς παίχτες και πολλές ημέρες το καζίνο θα ευνοείται κατά $1-97,3\%=2,7\%$ σε κάθε παιχνίδι. Δεν το νοιάζει αν κέρδισες 2, 3 ή άπειρες φορές. Κατά μέσο όρο θα βγάλει κέρδος. Εσύ απλά τζογάρεις για να χάσεις.

Είχες καιρό να κάνεις μάθημα μαθηματικών έτσι? Ναι, θα ήταν ωραίο να μας τα μάθαιναν έτσι :). Ο αριθμός 0.973 στο προηγούμενο παράδειγμα ονομάζεται γκανιότα. Εκφράζει το ποσοστό που μένει στην εταιρεία κατά μέσο όρο. Μπορείτε να μαντέψετε λοιπόν ότι αυτός ο αριθμός είναι μεταξύ 0 και 0,99. Δεν θα βρείτε ποτέ σε μία εταιρεία να έχει γκανιότα μεγαλύτερη ή ίση του 1 γιατί πολύ απλά θα είχε φαλιρίσει. Για παράδειγμα, ο ΟΠΑΠ δεν είχε ποτέ πάνω από 0,90, η bet365 έχει από 0,88 έως 0,97 κ.τ.λ.

Ανακεφαλαιώνω λοιπόν:

> Τις εταιρείες δεν τις ενδιαφέρει αν χάνεις ή κερδίζεις. Διατηρούν ένα ποσοστό που ονομάζεται γκανιότα και σε βάθος χρόνου θα είναι το ποσό που θα τους μείνει σίγουρα στα ταμεία

Κώσταααααα. Μας έταξες κέρδος και μόνο για χασούρα μίλησες...

Ας μιλήσουμε για τις στοιχηματικές. Πιο πριν λοιπόν ανέφερα ότι ΜΙΑ εταιρεία προσέχει πολύ η γκανιότα να παραμένει κάτω του 1. Το ωραίο είναι ότι υπάρχουν πολλές, πάρα πολλές εταιρείες. Ευτυχώς κάνουν διαφορετικές εκτιμήσεις (μην φανταστείτε και άσπρο μαύρο) για κάθε παιχνίδι. Για παράδειγμα η bet365 και ο ΟΠΑΠ σήμερα 28/11/2015 έχει την εξής εικόνα για το παιχνίδι Ολυμπιακού - Αστέρα

![bet365]({{ "/assets/2015-11-28-about-lucky-games1.png" | absolute_url }})

![opap]({{ "/assets/2015-11-28-about-lucky-games2.png" | absolute_url }})

Πρώτη και σαφής παρατήρηση. ΟΥΥΥΥΥΥΥΥΥΥΥΥΥΥΥΥΥ κλέφτες. Στο 1-Χ-2 η bet365 έχει γκανιότα 0.939 ενώ ο ΟΠΑΠ 0.882. Ουδέν σχόλιο. Να μια εικόνα του συγκεκριμένου παιχνιδιού από ένα site που δίνει συγκεντρωτικά

![all]({{ "/assets/2015-11-28-about-lucky-games3.png" | absolute_url }})

Την γκανιότα θα την δείτε στη στήλη PAY. Υπάρχουν άλλοι αγώνες που οι στοιχηματικές γέρνουν σε διαφορετικές απόψεις ακόμα και για τον νικητή (υπερβάλω λίγο). Εδώ λοιπόν μπορείτε να βγάλετε κέρδος. ΜΙΑ εταιρεία προσέχει την γκανιότα, ΔΥΟ ή περισσότερες όμως είναι αδύνατο.

Δείτε λοιπόν για παράδειγμα την παρακάτω εικόνα για το παιχνίδι ΚΡΙΛΙΑ - ΑΜΚΑΡ

![ΚΡΙΛΙΑ]({{ "/assets/2015-11-28-about-lucky-games4.png" | absolute_url }})

Υπάρχει συνδυασμός πονταρίσματος που η γκανιότα (από την πλευρά του παίχτη) είναι 1,04!!!!!! Σίγουρο κέρδος δηλαδή 4% ότι και να γίνει. Ούτε βάθος χρόνου, ούτε πολλά παιχνίδια. Αυτό το παιχνίδι! Εξηγώ

Ας πούμε ότι παίζουμε

- 200€ στην interwetten με συντελεστή 2,2 με πιθανή επιστροφή $200\cdot 2,2 = 440$€
- 129,41€ στην bet365 με συντελεστή 3,4 με πιθανή επιστροφή $129,41\cdot 3,4 \approx 440$€
- 92,63€ στην pinnacle με συντελεστή 4,75 με πιθανή επιστροφή $92,63\cdot 4,75 \approx 440$€

Δηλαδή παίξαμε στο σύνολο $200+129,41+92,63=422,04$€ και θα πάρουμε ότι και να γίνει $440$€ σε μία από αυτές και τίποτα από τις άλλες. Κέρδος $\approx 4\%$.

Το παραπάνω παράδειγμα αναφέρεται σε αυτό που ονομάζεται sure bet, ή αλλιώς arbitrage. Φαίνεται συναρπαστικό αλλά δεν σας έχω καλά νέα.

- Η Ελληνική Κυβέρνηση απαγόρευσε τις περισσότερες στοιχηματικές να λειτουργούν στην Ελλάδα. Δες εδώ https://www.gamingcommission.gov.gr/index.php/mitroa/black-list. Άρα ξέχνα pinnacle, interwetten και άλλες... (τα συμπεράσματα δικά σας)
- Όταν μία εταιρεία "νιώσει" την πίεση των στοιχημάτων (ροή σε συγκεκριμένο σημείο) θα προσπαθήσει να αντισταθμίσει αυτή την πίεση αλλάζοντας τα νούμερα. Με άλλα λόγια ΑΝ προλάβεις να βρεις το συγκεκριμένο sure bet αλλιώς πάει, πέταξε
- Οι εταιρείες έχουν νόμους που απαγορεύουν το sure bet. Έχουν λέει το δικαίωμα να κλειδώσουν λογαριασμό που φαίνεται να βγάζει κέρδος με αυτόν τον τρόπο.
- Αν παίξεις σε δύο εταιρείες, το ποσό "μεταφέρεται" από την μία στην άλλη. Αυτό σημαίνει ότι το κεφάλαιο μετακινείται και ίσως χρειαστεί να ξανα-ανακεφαλαιώσεις.
- Τα ποσά από τις στοιχηματικές δεν είναι άμεσα διαθέσιμα. Ίσως πάρει και 10 ημέρες να αποδεσμευτούν
- Το ποσοστό κέρδους είναι σχεδόν αδύνατον να ξεπεράσει το 10%
- Τέλος, δεν μας έφταναν τα παραπάνω, έχουμε και τα capital control με ότι συνεπάγεται αυτό.

Όποιος διάβασε τα παραπάνω, δεν υπάρχει σημείο που να υπονοώ ή συνιστώ να παίξεις τυχερά παιχνίδια. Από την πλευρά των μαθηματικών υπάρχει τρόπος να βγάλεις σίγουρο κέρδος, αλλά θέλει χρόνο, μελέτη και υπομονή. Υπάρχουν από ότι φαίνεται πολλές εταιρείες που προσφέρουν sure bets με συνδρομή, στις οποίες πληρώνεις ένα ποσό και σου δίνει συνεχές ενημερώσεις για αποδόσεις που προσφέρουν arbitrage. Ίσως να λένε και αλήθεια.

Η πλάκα είναι βέβαια ότι ενώ εμείς τα βλέπουμε νέα ή μακρινά τα παραπάνω απλά θα σας πω ότι τα χρηματιστήρια και η παγκόσμια αγορά λειτουργεί με τον παραπάνω τρόπο. Ψάχνουν με άλλα λόγια τις διαφορετικές αποδόσεις μεταξύ ομολόγων, μετοχών ή ακόμα και χρέους (ναι παρακαλώ χρέους) και συνδυασμός κεφαλαίου (αέρα κοπανιστό στο κάτω κάτω αφού δεν διακινείται χρήμα, αλλά πίστωση) και βγάζουν σίγουρη Ferrari, συγνώμη καθαρά λεφτά εννοώ. Είναι οι κοστουμαρισμένοι της Wall Street με σουίτα στην 5th Avenue που πετάνε με Golfstream για να έρθουν σε "επαφές" με αρχηγούς κρατών για συμφωνίες. Ξέφυγα το ξέρω.
