---
layout: post
title:  "Το πιο δύσκολο project"
date:   2018-05-15 23:59:28 +0300
categories: project Aggelos
---

Για να μπήκες εδώ, έχεις παιδιά. Άμεσα δικά σου ή έμμεσα ως μαθητές ή ανίψια ή ότι άλλο δεν έχει σημασία. Μοιραζόμαστε τον ίδιο καημό. Δεν μπορούμε να το κάνουμε να διαβάσει.

Ο λόγος που το γράφω αυτό είναι περισσότερο ως ημερολόγιο, άσχετα αν καταλλήξει σε καλό. Θα σε βοηθήσει; Ελπίζω. Καλή τύχη λοιπόν και σε σένα.

# Η Αδικία

Τίποτα από αυτά που αισθάνομαι δεν θα τα έγραφα αν δεν είχα την παραμικρή υποψία ότι το παιδί δεν αδικείται. Χαραμίζεται. Σίγουρα μπορεί να καταφέρει πολλά. Το βλέπω στις απαντήσεις που μου δίνει όταν προβληματίζεται. Τις συγκρίνω με τους μαθητές μου που του ρίχνουν τουλάχιστον τρεις τάξεις. Δεν θα ξεχάσω, στην Α Δημοτικού καθώς πηγαίναμε σχολείο που άκουσε για την αρνητική θερμοκρασία. Με λίγες ερωτήσεις και προβληματισμούς φτάσαμε να κάνουμε προσθέσεις και αφαιρέσεις ακεραίων, πράξεις που διδάσκονται στο Γυμνάσιο.
Τώρα Α Γυμνασίου είναι αγγαρία να κάνουμε τα μαθήματα. Μαθηματικά, Ιστορία, Τεχνολογία ή Αρχαία δεν έχει σημασία. Προτεραιότητα έχει το παιχνίδι, οι φίλοι η έξοδος.

# Οι ειδικοί

Μπορεί να φταίει το σχολείο, μπορεί να φταίει ο ίδιος ή ακόμα και εμείς οι γονείς. Νιώθω την υποχρέωση να τον καθοδηγήσω. Εκεί υφίσταται η απογοήτευση. Δεν τον προετοιμάσαμε σωστά. Οι ειδικοί θα πούνε να αφήσουμε το παιδί να αναπτυχθεί μόνο του. Δεν ξέρω αν είναι σωστό. Θα σας δώσω ένα παράδειγμα.
Αγοράζεις μετοχές και περιμένεις ένα κέρδος 4%. Μέσα σε 10 ημέρες έχεις κέρδος 3%. Οι έγκυρες πηγές σου, σου λένε να μην επέμβεις και να περιμένεις το 4%. Πέφτει στο 2.5% το κέρδος. Λες θα περιμένω. Πάει 2%. Μα οι ειδικοί...
Στο παράδειγμα προφανώς και δεν υπάρχει "σωστή" απάντηση. Λαμβάνεις υπόψη όλες τις περιπτώσεις, ζυγίζεις τις καταστάσεις και λαμβάνεις εκ νέου μία απόφαση.
Για το παιδί μου, δεν μπορώ να τον βλέπω να γίνεται χειρότερος. Νιώθω ότι πρέπει να επέμβω, πριν γίνει κάκιστος. Έχει όλες τις ενδείξεις ότι δεν του αρέσει το σχολείο.

# Αποφάσεις

Τώρα πρέπει να πάρω τις κατάλληλες αποφάσεις. Ποιες είναι αυτές δεν ξέρω. Διαβάζοντας διάφορα άλλα blog, μιλώντας με ειδικούς ή ακόμα και λειτουργώντας με το ένστικτο, πρέπει να παρθούν.

Ξεκινάμε με απλούς στόχους, αλλά όλοι εξυπηρετούν τον ίδιο σκοπό. Να τον κάνουμε να αγαπήσει το διάβασμα. Και δεν εννοώ μόνο του σχολείου. Γενικά, την δίψα για γνώση. Το όπλο στην φαρέτρα κάθε ατόμου.

# Πρόγραμμα

Σχεδόν παντού διαβάζω ότι πολύ σημαντικό είναι το πρόγραμμα. Προφορικά ή ακόμα καλύτερα σε ένα χαρτί να σχεδιαστεί ο τρόπος που χωρίζεται η ημέρα. Αυτόν τον καιρό οι μόνες δραστηριότητές του είναι το Σάββατο το πρωί Αγγλικά και 2-3 απογεύματα την εβδομάδα υδατοσφαίριση. Τυπώνω λοιπόν αύριο ένα σχέδιο εβδομάδας και του ζητώ να το συμπληρώσει. Ακόμα και τη χρήση του κινητού και του υπολογιστή.

Το δύσκολο πιστεύω είναι να προγραμματιστεί το διάβασμα ως προς την διάρκεια. Αν υπολογίσει 2 ώρες και στο σχολείο του έχουν μόνο μία άσκηση στα Αρχαία, θα πρέπει να μάθει να διαβάζει κάτι άλλο για την υπόλοιπη 1.5 ώρα.

Επίσης δύσκολο θα είναι ο συχρονισμός με τα προγράμματα των άλλων, όπως επισκέψεις, εξορμήσεις ή ότι άλλο έκτακτο. Δεν ανησυχώ τόσο σε αυτό, αφού θα πρέπει στην αρχή να αφήσουμε λίγο χρόνο προσαρμογής ώστε να βελτιωθεί ο σχεδιασμός.

https://www.wikihow.com/Encourage-Good-Study-Habits-in-a-Child
